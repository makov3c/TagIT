<!-- {"notolog.app": {"created": "2025-11-23 13:20:12.464369", "updated": "2025-11-23 15:31:53.217785"}} -->
#Plaz

Zemeljski plaz je nekontroliran premik večje količine zemlje, blata, kamenja in drobirja po pobočju hriba navzdol. Plaz je posledica fizikalnih in kemijskih sprememb, ki nastanejo zaradi več dejavnikov, kot so potresi, vulkanske aktivnosti, erozija rek ali ledenikov, delovanje morskih valov, tresenje zemlje zaradi prometa, večjih strojnih del, večjih nenadnih prekomernih zbiranj vode, ki so posledica močnih padavin (dežja ali snega). Ti dejavniki vplivajo na spremembo sil, predvsem na silo teže. Posledica je, da nestabilne sestave zdrsijo v ugodnejši stabilen položaj.

Vrste plazov
Zemeljske plazove delimo glede na:

sestavo gradiva - premiki nevezanega gradiva ali kamnitih mas;
hitrost premikanja - trenutni zdrs, hitro in počasno plazenje, plazenje s prekinitvami;
velikost - usad, manjši zemeljski plaz se premakne v enem kosu; počasen premik, material se premeša - zemeljski plaz;
globino - so plitvi ali globoki; po inženirsko-geološki klasifikaciji to pomeni: 0 - 0,5 m zdrs humusa, 0,5 - 2,0 m plitev plaz, 2 – 5 m srednje globok plaz, 5 – 10 m globok plaz, več deset tudi sto metrov zelo globok plaz;
način premikanja - rotacijsko in translacijsko gibanje;
vrsto gradiva - splazijo se glina, melj, pesek, prod, grušč, prst, preperina, jalovina;
dejavnost - so aktivni, umirjeni ali fosilni ali stari plazovi.
V grobem poznamo tri vrste zemeljskih plazov:

padajoči plaz: ogromne pečine zgrmijo po strmem pobočju. Ob dotiku s tlemi se pogosto nalomijo v manjše kose;
drseči plaz: po pobočju drsijo z veliko kamenja in skalovja s hitrostjo tekoče vode. Prav tako se sprožajo drseči plazovi drobirja, sestavljeni iz tankih plasti rahle zemlje in manjšega kamenja;
tekoči plaz: zmes blata in vode.

Potek sanacije zemeljskega plazu
Po Varnesu poznamo naslednje tipe plazov oziroma pobočnih procesov:

rotacijski zemeljski plaz (krožna drsna ploskev),
translacijski zemeljski plaz (drsna ploskev je vzporedna s pobočjem),
kamniti zdrs,
skalni podor,
skalno prevračanje,
drobirski tok,
kamniti tok,
preperinski tok,
polzenje,
bočni razmik.
Elementi plazu
Pri plazu ločimo:

Zgornji del, ki se imenuje odlomni rob, in je po navadi strm in izrazit, včasih tudi previsen, lahko ima polkrožno ali nepravilno obliko.

V nadaljevanju je plaz različnih oblik: vbočen, izbočen ali premočrten; plazeč material je različnih oblik v odvisnosti od oblike podlage, vrste plastičnosti, trdnosti in namočenosti materiala.

Stranski odlomni robovi so odvisni od oblike površja in hitrosti in načina premikanja plazeče mase.

Spodnji del plazu imenujemo čelo. Tu se gradivo kopiči, nastanejo tudi razpoke. Oblikuje se narivni rob. Čelo se običajno oblikuje v pahljačo.